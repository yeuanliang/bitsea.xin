# 庄子

## 逍遥游

北溟有鱼，其名为鲲。鲲之大，不知其几千里也。化而为鸟，其名为鹏。鹏之背，不知其几千里也。怒而飞，其翼若垂天之云。是鸟也，海运则将徙于南溟。南溟者，天池也。

《齐谐》者，志怪者也。《谐》之言曰：“鹏之徙于南溟也，水击三千里，搏扶摇而上者九万里，去以六月息者也。”

野马也，尘埃也，生物之以息相吹也。天之苍苍，其正色邪？其远而无所至极邪？其视下也，亦若是则已矣。

且夫水之积也不厚，则其负大舟也无力。覆杯水于坳(āo)堂之上，则芥为之舟；置杯焉则胶，水浅而舟大也。风之积也不厚，则其负大翼也无力。故九万里则风斯在下矣，而后乃今培风，背负青天而莫之夭阏(è)者，而后乃今将图南。

蜩(tiáo)与鷽(xué)鸠笑之曰：“我决起而飞，抢榆枋(fāng)而止。时则不至，而控于地而已矣。奚以之九万里而图南为？”

适莽苍者，三餐而返，腹犹果然；适百里者，宿舂粮；适千里者，三月聚粮。之二虫又何知？

小知不及大知，小年不及大年。奚以知其然也？朝菌不知晦朔，蟪蛄不知春秋。此小年也。楚之南有冥灵者，以五百岁为春，五百岁为秋；上古有大椿者，以八千岁为春，八千岁为秋。此大年也。而彭祖乃今以久特闻，众人匹之，不亦悲乎？汤之问棘也是矣。汤问棘曰：“上下四方有极乎？”棘曰：“无极之外复无极也。”

终北之北有溟海者，天池也。有鱼焉，其广数千里，未有知其修者，其名为鲲。有鸟焉，其名为鹏，背若泰山，翼若垂天之云，搏扶摇而上者九万里，绝云气，负青天，然后图南，且适南溟也。
尺鴳(yàn)笑之曰：“彼且奚适也？我腾跃而上，不过数仞而下，翱翔蓬蒿之间，此亦飞之至也。而彼且奚适也？”

此小大之辨也。

故夫知效一官、行比一乡、德合一君、能征一国者，其自视也，亦若此矣。

而宋荣子犹然笑之，且举世誉之而不加劝，举世非之而不加沮，定乎内外之分，辨乎荣辱之境。斯已矣。彼其于世，未数(shuò)数然也。虽然，犹有未树也。

夫列子御风而行，泠然善也，旬有五日而后返。彼于致福者，未数数然也。此虽免乎行，犹有所待者也。
若夫乘天地之正，而御六气之变，以游无穷者，彼且恶(wū)乎待哉？故曰：至人无己，神人无功，圣人无名。

尧让天下于许由曰：“日月出矣，而爝(jué)火不息，其于光也，不亦难乎？时雨降矣，而犹浸灌，其于泽也，不亦劳乎？夫子立而天下治，而我犹尸之，吾自视缺然。请致天下！”

许由曰：“子治天下，天下既已治也。而我犹代子，吾将为名乎？名者，实之宾也。吾将为实乎？鹪鹩(jiāo liáo)巢于深林，不过一枝；鼹(yǎn)鼠饮河，不过满腹。归休乎君！予无所用天下为。庖人虽不治庖，尸祝不越樽俎而代之矣。”

肩吾问于连叔曰：“吾闻言于接舆，大而无当，往而不返。吾惊怖其言，犹河汉而无极也；大有径庭，不近人情焉。”

连叔曰：“其言谓何哉？”

“曰：‘藐姑射(yè)之山，有神人居焉，肌肤若冰雪，绰约若处子；不食五谷，吸风饮露，乘云气，御飞龙，而游乎四海之外。其神凝，使物不疵疠而年谷熟。’吾以是狂而不信也。”

连叔曰：“然。瞽者无以与乎文章之观，聋者无以与乎钟鼓之声。岂唯形骸有聋盲哉？夫知亦有之。是其言也，犹时汝也。之人也，之德也，将旁薄万物以为一。世祈乎乱，孰弊弊焉以天下为事？之人也，物莫之伤，大浸稽天而不溺，大旱金石流、土山焦而不热。是其尘垢秕(bǐ)糠，将犹陶铸尧舜者也。孰肯纷纷然以物为事？”

宋人资章甫而适诸越，越人断发文身，无所用之。

尧治天下之民，平海内之政，往见四子藐姑射之山，汾水之阳窅(yǎo)然丧其天焉。

惠子谓庄子曰：“魏王贻我大瓠(hù)之种，我树之成，而实五石。以盛水浆，其坚不能自举也。剖之以为瓢，则廓(kuò)落无所容。非不枵(xiāo)然大也？吾为其无用而掊(pǒu)之。”

庄子曰：“夫子固拙于用大矣。宋人有善为不龟(jūn)手之药者，世世以洴澼纩(píng pì kuàng)为事。客闻之，请买其方百金。聚族而谋曰：‘我世世为洴澼纩，不过数金；今一朝而鬻(yù)技百金，请与之。’客得之，以说吴王。越有难，吴王使之将，冬与越人水战，大败越人，裂地而封之。能不龟手一也，或以封，或不免于洴澼纩，则所用之异也。今子有五石之瓠，何不虑以为大樽，而浮乎江湖，而忧其廓落无所容？则夫子犹有蓬之心也夫！”

惠子谓庄子曰：“吾有大树，人谓之樗(chū)。其大本臃肿而不中绳墨，其小枝卷曲而不中规矩。立之途，匠者不顾。今子之言，大而无用，众所同去也。”

庄子曰：“子独不见狸狌(shēng)乎？卑身而伏，以候遨者；东西跳梁，不避高下，中(zhòng)于机辟(bì)，死于网罟(gǔ)。今夫斄(lí)牛，其大若垂天之云。此能为大矣，而不能执鼠。今子有大树，患其无用，何不树之于无何有之乡，广漠之野，彷徨乎无为其侧，逍遥乎寝卧其下？不夭斤斧，物无害者，无所可用，安所困苦哉？”

## 齐物论

南郭子綦(qí)隐几(jī)而坐，仰天而嘘，嗒(tà)焉似丧其偶。

颜成子游立侍乎前，曰：“何居乎？形固可使如槁(gǎo)木，而心固可使如死灰乎？今之隐几者，非昔之隐几者也。”

子綦曰：“偃，不亦善乎？尔之问也。今者吾丧我，汝知之乎？汝闻人籁而未闻地籁，汝闻地籁而未闻天籁夫？”

子游曰：“敢问其方。”

子綦曰：“夫大块噫(ài)气，其名为风。是唯无作，作则万窍怒号。尔独不闻之飂飂乎？山林之嵔崔(wēi cuī)，大木百围之窍穴，似鼻，似口，似耳；似枅(jī)，似圈，似臼，似洼者，似污者。激者，滈(hào)者；叱者，吸者，叫者，嚎者，笑者，咬者。前者唱于，而随者唱喁(yú)；泠风则小和，飘风则大和。厉风济，则众窍为虚。尔独不见之调调(tiáo tiáo)、之刁刁乎？”

子游曰：“地籁则众窍是矣，人籁则比竹是矣。敢问天籁？”

子綦曰：“夫吹万不同，而使其自已也。咸其自取，怒者其谁邪？”

大知闲闲，小知閒閒；大言炎炎，小言詹詹。其寐也魂交，其觉也形开。与接为构，日以心斗，缦(màn)者，窖(jiào)者，密者。小恐惴惴，大恐缦缦。其发若机栝(kuò)，其司是非之谓也。其留若诅盟，其守胜之谓也。其杀如秋冬，以言其日消也；其溺之所为，不可使复之也。其厌也如缄，以言其老洫(xù)也。近死之心，莫使复阳也。喜怒哀乐，虑叹恋慹(zhí)，摇曳启态。

乐(yuè)出虚，蒸成菌，日夜相代乎前，而莫知其所萌。已乎！已乎！旦暮得此，其所由以生乎？

非彼无我，非我无所取。是亦近矣，而不知其所为使。

若有真宰，而特不得其朕。可行己信，而不见其形，有情而无形。百骸九窍六藏，赅(gāi)而存焉，吾谁与为亲？汝皆悦之乎？其有私焉？如是皆有，为臣妾乎？其臣妾不足以相治乎？其递相为君臣乎？其有真君存焉！如求得其情，与不得，无益损乎其真。

一受其成形，不化以待尽。与物相刃相磨，其行尽如驰，而莫之能止，不亦悲乎？终身役役，而不见其成功，苶(nié)然疲役，而不知其所归，可不哀邪？人谓之：不死奚益？其形化，其心与之然，可不谓大哀乎？人之生也，固若是茫乎？其我独茫？而人亦有不茫者乎？

夫随其成心而师之，谁独且无师乎？奚必知化？而心自取者有之，愚者与有焉。未成乎心而有是非，是“今日适越而昔至”也。是以无有为有。无有为有，虽有神偊(yǔ)，且不能知，吾独且奈何哉？

夫言非吹也。言者有言，其所言者特未定也。果有言邪？其未尝有言邪？其以为异于鷇(kòu)音，亦有辩乎？其无辩乎？

道恶乎隐而有真伪？言恶乎隐而有是非？道恶乎往而不存？言恶乎存而不可？道隐于小成，言隐于荣华。故有儒墨之是非，以是其所非，而非其所是。欲是其所非，而非其所是，则莫若以明。

物无非彼，物无非是。自彼则不见，自是则知之。故曰彼出于是，是亦因彼。彼是，方生之说也。虽然，方生方死，方死方生；方可方不可，方不可方可；因是因非，因非因是。是以圣人不由，而照之于天，亦因是也。

是亦彼也，彼亦是也。彼亦一是非，此亦一是非。果且有彼是乎哉？果且无彼是乎哉？彼是莫得其偶，谓之道枢。枢始得其环中，以应无穷。是亦一无穷，非亦一无穷也。故曰莫若以明。

以“指”喻指之“非指”，不若以非指喻指之非指也。以“马”喻马之“非马”，不若以非马喻马之非马也。天地一指也，万物一马也。

可乎可，不可乎不可。道行之而成，物谓之而然。恶乎然？然于然。恶乎不然？不然于不然。恶乎可？可于可。恶乎不可？不可于不可。物固有所然，物固有所可。无物不然，无物不可。

故为是举莛(tíng)与楹，厉与西施，诙诡谲怪，道通为一。其分也，成也；其成也，毁也。凡物无成与毁，复通为一。唯达者知通为一，为是不用而寓诸庸。庸也者，用也；用也者，通也；通也者，得也。适得而几矣，因是已。已而不知其然，谓之道。

劳神明为“一”，而不知其同也，谓之“朝三”。  
何谓“朝三”？  
狙公赋芧(xù)，曰：“朝三而暮四！”  
众狙皆怒。  
曰：“然则朝四而暮三？”  
众狙皆悦。  

名实未亏，而喜怒为用，亦因是因非也。是以圣人和之以是非，而休乎天均。是之谓两行。

古之人，其知有所至矣。恶乎至？有以为未始有物者，至矣，尽矣，不可以加矣。其次以为有物矣，而未始有封也。其次以为有封焉，而未始有是非也。是非之彰也，道之所以亏也。道之所以亏，爱之所以成。

果且有成与亏乎哉？果且无成与亏乎哉？有成与亏，故昭氏之鼓琴也；无成与亏，故昭氏之不鼓琴也。昭文之鼓琴也，师旷之杖策也，惠子之据梧也，三子之知几乎？皆其盛者也，故载之末年。唯其好之也，以异于彼；其好之也，欲以明之。彼非所明而明之，故以坚白之昧终。而其子又以文之纶终，终身无成。若是而可谓成乎？虽我无成，亦可谓成也。若是而不可谓成乎？物与我无成也。是故滑(gǔ)疑之耀，圣人之所鄙也，为是不用而寓诸庸。此之谓以明。

今且有言于此，不知其与“是”类乎？其与“是”不类乎？类与不类，相与为类，则与“彼”无以异矣。虽然，请尝言之：有始也者，有未始有始也者，有未始有夫未始有始也者。有有也者，有无也者，有未始有无也者，有未始有夫未始有无也者。俄而有“无”矣，而未知有“无”之果孰有孰无也？今我则已有谓矣，而未知吾之所谓，其果有谓乎？其果无谓乎？

天下莫大于秋毫之末，而泰山为小；莫寿于殇子，而彭祖为夭。天地与我并生，而万物与我为一。既已为一矣，且得有言乎？既已谓之“一”矣，且得无言乎？一与言为“二”，“二”与一为“三”。自此以往，巧历不能得，而况其凡乎？故自无适有，以至于“三”，而况自有适“有”乎？无适焉，因是已。

夫道未始有封，言未始有常，为是而有畛(zhěn)也。请言其畛：有左，有右；有论，有议；有分，有辩；有竞，有争。此之谓八德。六合之外，圣人存而不论；六合之内，圣人论而不议；《春秋》经世，先王之志，圣人议而不辩。故分也者，有不分也；辩也者，有不辨也。

曰：何也？

圣人怀之，众人辩之以相示也。故曰：辩也者，有不见也。

夫至道不称，至辩不言，至仁不亲，至廉不谦，至勇不忮(zhì)；道昭而不道，言辩而不及，仁常而不周，廉清而不信，勇忮而不成。五者无弃而几向方矣。故知止其所不知，至矣。孰知不言之辩，不道之道？若有能知，此之谓天府，注焉而不满，酌焉而不竭，而不知其所由来。此之谓葆光。

故昔者尧问于舜曰：“我欲伐宗、脍(kuài)、胥敖，南面而不释然，其故何也？”

舜曰：“夫三子者，犹存乎蓬艾之间。若不释然，何哉？昔者十日并出，万物皆照，而况德之进乎日者乎？”

啮(niè)缺问乎王倪曰：“子知物之所同是乎？”

曰：“吾恶乎知之？”  
“子知子之所不知邪？”  
曰：“吾恶乎知之？”  
“然则物无知邪？”  

曰：“吾恶乎知之？虽然，尝试言之。庸讵(jù)知吾所谓知之非不知邪？庸讵知吾所谓不知之非知邪？且吾尝试问乎汝：民湿寝，则腰疾偏死，鳅然乎哉？木处，则惴慄(lì)恂(xún)惧，猿猴然乎哉？三者孰知正处？民食刍豢(huàn)，麋鹿食荐，蝍(jí)蛆甘带，鸱(chī)鸮(xiāo)嗜鼠。四者孰知正味？猿，猵(piàn)狙以为雌，麋与鹿交，鳅与鱼游；毛嫱西施，人之所美也，鱼见之深入，鸟见之高飞，麋鹿见之决骤。四者孰知天下之正色哉？自‘我’观之，仁义之端，是非之途，樊(fán)然淆(xiáo)乱。吾恶能知其变？”

啮缺曰：“子不知利害，则至人固不知利害乎？”

王倪曰：“至人神矣！大泽焚而不能热，河汉冱(hù)而不能寒，疾雷破山而不能伤，飘风振海而不能惊。若然者，乘云气，骑日月，而游乎四海之外。死生无变于己，而况利害之端乎？”

鸜(qú)鹊子问乎长梧子曰：“吾闻诸夫子：‘圣人不从事于务，不就利，不违害，不喜求，不缘道；无谓有谓，有谓无谓，而游乎尘垢之外。’夫子以为孟浪之言，而我以为妙道之行也。吾子以为奚若？”

长梧子曰：“是皇、帝之所听荧也，而丘也何足以知之？且汝亦太早计，见卵而求时夜，见弹而求鸮(xiāo)炙。予尝为汝妄言之，汝以妄听之：奚傍日月，挟(jiā)宇宙，为其吻合，置其滑(gǔ)涽(hūn)？以隶相尊，众人役役；圣人愚钝，参万岁而一成纯。万物尽然，而以是相蕴。予恶乎知悦生之非惑邪？予恶乎知恶死之非弱丧而不知归者邪？丽之姬，艾封人之子也，晋国之始得之也，涕泣沾襟；及其至于王所，与王同筐床，食刍豢，而后悔其泣也。予恶乎知夫死者不悔其始之祈生乎？梦饮酒者，旦而哭泣，梦哭泣者，旦而畋(tián)猎；方其梦也，不知其梦也，梦之中又占其梦焉，觉而后知其梦也。且有大觉而后知此其大梦也，而愚者自以为觉，窃窃然知之。君乎牧乎，固哉！丘也与汝皆梦也，予谓汝梦亦梦也。是其言也，其名为吊诡。万世之后而一遇知其解者，是旦暮遇之也。”

既使我与若辩矣，若胜我，我不若胜，若果是邪？我果非也邪？我胜若，若不吾胜，我果是邪？尔果非也邪？其或是邪？其或非也邪？其俱是邪？其俱非也邪？我与若不能相知也，则人固受其黮(dǎn)暗。吾谁使正之？使同乎若者正之，既与若同矣，恶能正之？使同乎我者正之，既同乎我矣，恶能正之？使异乎我与若者正之，既异乎我与若矣，恶能正之？使同乎我与若者正之，既同乎我与若矣，恶能正之？然则我与若与人，俱不能相知也，而待彼也邪？

化声之相待，若其不相待。和之以天倪，因之以蔓衍，所以穷年也。忘年忘义，振于无境，故寓诸无境。

何谓和之以天倪？

曰：是不是，然不然。是若果是也，则是之异乎不是也，其无辩；然若果然也，则然之异乎不然也，亦无辩。

魍魉(wǎng liǎng)问影曰：“曩(nǎng)子行，今子止；曩子坐，今子起，何其无特操欤？”

影曰：“吾有待而然者邪？吾所待又有待而然者邪？吾待蛇蚹(fù)蜩(tiáo)翼邪？恶识所以然？恶识所以不然？”

夕者庄周梦为蝴蝶，栩(xǔ)栩然蝴蝶也，不知周也。俄然觉，则蘧(qú)蘧然周也。不知周之梦为蝴蝶欤？蝴蝶之梦为周欤？周与蝴蝶，则必有分矣，此之谓物化。

## 养生主

吾生也有涯，而知也无涯。以有涯随无涯，殆已；已而为知者，殆而已矣。

为善无近名，为恶无近刑。缘督以为经，可以保身，可以全生，可以养亲，可以尽年。

庖丁为文惠君解牛，手之所触，肩之所倚，足之所履，膝之所踦(yǐ)，砉(huā)然响然，奏刀騞(huō)然，莫不中音。合于《桑林》之舞，乃中《经首》之会。

文惠君曰：“嘻，善哉！技盖至此乎？”

庖丁释刀对曰：“臣之所好者道也，进乎技矣。始臣之解牛之时，所见无非全牛者。三年之后，未尝见全牛也。方今之时，臣以神遇而不以目视，官知止而神欲行。依乎天理，批大隙，导大窾(kuǎn)，因其固然。枝经肯綮(qìng)之未尝，而况大骨乎？良庖岁更刀，割也；族庖月更刀，折也。今臣之刀十九年矣，所解数千牛矣，而刀刃若新发于硎(xíng)。彼节者有间，而刀刃者无厚；以无厚入有间，恢恢乎其于游刃必有余地矣，是以十九年而刀刃若新发于硎。虽然，每至于族，吾见其难为，怵(chù)然为戒，视为止，行为迟，动刀甚微，磔(zhé)然已解，如土委地。提刀而立，为之四顾，为之踌躇满志，善刀而藏之。”

文惠君曰：“善哉！吾闻庖丁之言，得养生焉。”

公文轩见右师而惊曰：“是何人也？恶乎介也？天欤？其人欤？”

曰：“天也，非人也。天之生是使独也，人之貌有与也。以是知其天也，非人也。泽雉(zhì)十步一啄，百步一饮，不祈畜乎樊中。形虽王(wàng)，不善也。”

老聃死，秦佚(yì)吊之，三号而出。  
弟子曰：“非夫子之友邪？”  
曰：“然。”  
“然则吊焉若此，可乎？”  

曰：“然。始也吾以为至人也，而今非也。向吾入而吊焉，有老者哭之，如哭其子；少者哭之，如哭其母。彼其所以会之，必有不祈唁(yàn)而唁，不祈哭而哭者。是遁天悖情，忘其所受，古者谓之遁(dùn)天之刑。适来，夫子时也；适去，夫子顺也。安时而处顺，哀乐不能入也，古者谓是帝之悬解。脂穷于为薪，火传也，不知其尽也。”

## 人间世

颜回见仲尼，请行。  
曰：“奚之？”  
曰：“将之卫。”  
曰：“奚为焉？”  

曰：“回闻卫君，其年壮，其行独，轻用其国，而不见其过；轻用民死，死者以国，量乎泽若蕉，民其无如矣。回尝闻之夫子曰：‘治国去之，乱国就之。医门多疾。’愿以所闻，思其所行，则庶几其国有瘳(chōu)乎？”

仲尼曰：“嘻！若殆往尔刑耳！

“夫道不欲杂，杂则多，多则扰，扰则忧，忧而不救。古之至人，先存诸己，而后存诸人。所存于己者未定，何暇至于暴人之所行？且若亦知夫德之所荡，而知之所为出乎哉？德荡乎名，知出乎争。名也者，相轧也；知也者，争之器也。二者凶器，非所以尽行也。

“且德厚信矼(kòng)，未达人气；名闻不争，未达人心。尔强以仁义绳墨之言，炫暴人之前者，是以人恶其有美也，命之曰灾人。灾人者，人必反灾之。若殆为人灾夫！且苟为悦贤而恶不肖，恶用尔求有以异？若唯无诏，王公必将乘人而斗其捷。尔目将荧之，尔色将平之，口将营之，容将形之，心且成之。是以火救火，以水救水，名之曰益多，顺始无穷。若殆以不信厚言，必死于暴人之前矣。

“且昔者桀杀关龙逢，纣杀王子比干，是皆修其身以伛(yǔ)拊(fǔ)人之民，以下拂其上者也，故其君因其修以挤之。是好名者也。昔者尧攻丛、枝、胥敖，禹攻有扈，国为虚厉，身为刑戮，其用兵不止，其求实无已。是皆求名实者也，尔独不闻之乎？名实者，圣人之所不能胜也，而况若乎？虽然，若必有以也，尝以语我来！”

颜回曰：“端而虚，勉而一，则可乎？”

曰：“恶！恶可！夫以阳为充孔扬，采色不定，常人之所不违。因案人之所感，以求容与其心。名之曰日渐之德不成，而况大德乎？将执而不化。外合而内訾(zǐ)，其庸讵可乎？”

“然则我内直而外曲，成而上比。内直者，与天为徒；与天为徒者，知天子之与己，皆天之所子，而独以己言祈乎人善之、祈乎人不善之邪？若然者，人谓之童子。是之谓与天为徒。外曲者，与人为徒也；擎跽(jì)曲拳，人臣之礼也，人皆为之，吾敢不为邪？为人之所为者，人亦无疵焉。是之谓与人为徒。成而上比者，与古为徒；其言虽教，责之实也，古之有也，非吾有也。若然者，虽直而不病。是之谓与古为徒。若是，则可乎？”

仲尼曰：“恶！恶可！太多政，法而不谍，虽固亦无罪。虽然，止是耳矣，夫胡可以及化？犹师心者也。”

颜回曰：“吾无以进矣，敢问其方？”

仲尼曰：“斋，吾将语若。有心而为之，其易邪？易之者，暤(hào)天不宜。”

颜回曰：“回之家贫，唯不饮酒不茹荤者数月矣。如此，则可以为斋乎？”

曰：“是祭祀之斋，非心斋也。”

回曰：“敢问心斋？”

仲尼曰：“一若志！无听之以耳而听之以心，无听之以心而听之以气。耳止于听，心止于符。气也者，虚而待物者也。唯道集虚。虚者，心斋也。”

颜回曰：“回之未始得使，实有回也；得使之也，未始有回也。可谓虚乎？”

夫子曰：“尽矣。吾语若，若能入游其樊，而无感其名。入则鸣，不入则止。无门无毒，一宅而寓于不得已，则几矣。绝迹易，无行地难。为人使，易以伪；为天使，难以伪。闻以有翼飞者矣，未闻以无翼飞者也；闻以有知知者矣，未闻以无知知者也。瞻彼阕(què)者，虚室生白，吉祥止也。夫且不止，是之谓坐驰。夫循耳目内通，而外于心知，鬼神将来舍，而况人乎？是万物之化也，禹、舜之所纽也，伏羲、几蘧(qú)之所行终，而况散焉者乎？”

叶(shè)公子高将使于齐，问于仲尼曰：“王使诸梁也甚重，齐之待使者，盖将甚敬而不急。匹夫犹未可动，而况诸侯乎？吾甚慄之。子常语诸梁也，曰：‘凡事若小若大，寡不道以欢成。事若不成，则必有人道之患；事若成，则必有阴阳之患。若成若不成而后无患者，唯有德者能之。’吾食也执粗而不臧，爨(cuàn)无欲清之人。今吾朝受命而夕饮冰，我其内热欤？吾未至乎事之情，而既有阴阳之患矣；事若不成，必有人道之患。是两也，为人臣者不足以任之。子其有以语我来！”

仲尼曰：“天下有大戒二：其一命也，其一义也。子之爱亲，命也，不可解于心；臣之事君，义也，无适而非君也。无所逃于天地之间，是之谓大戒。是以夫事其亲者，不择地而安之，孝之至也；夫事其君者，不择事而安之，忠之盛也。自事其心者，哀乐不易施乎前，知其不可奈何而安之若命，德之至也。为人臣、子者，固有所不得已。行事之情，而忘其身，何暇至于悦生而恶死？夫子其行可矣。

“丘请复以所闻：凡交，近则必相靡以信，远则必忠之以言。言必或传之。夫传两喜两怒之言，天下之难者也。夫两喜必多溢美之言，两怒必多溢恶之言。凡溢之类妄，妄则其信之也莫，莫则传言者殃。故《法言》曰：‘传其常情，无传其溢言，则几乎全。’且以巧斗力者，始乎阳，常卒乎阴，泰至则多奇巧。以礼饮酒者，始乎治，常卒乎乱，泰至则多奇乐。凡事亦然。始乎谅，常卒乎鄙；其作始也简，其将毕也必巨。

“夫言者，风波也；行者，实丧也。风波易以动，实丧易以危。故忿设无由，巧言偏辞。兽死不择音，气息勃然，于是并生厉心。剋(kēi)核太至，则必有不肖之心应之，而不知其然也。苟为不知其然也，孰知其所终？故《法言》曰：‘无迁令，无劝成；过度，溢也。’迁令劝成，殆事。美成在久，恶成不及改。可不慎欤？且夫乘物以游心，托不得已以养中，至矣。何作为报也？莫若为致命。此其难者。”

颜阖将傅卫灵公太子，而问于蘧伯玉曰：“有人于此，其德天杀。与之为无方，则危吾国；与之为有方，则危吾身。其知适足以知人之过，而不知其所以过。若然者，吾奈之何？”

蘧伯玉曰：“善哉问乎！戒之！慎之！正汝身也哉！形莫若就，心莫若和(hè)。虽然，之二者有患。就不欲入，和不欲出。形就而入，且为颠为灭，为崩为蹶(jué)；心和而出，且为声为名，为妖为孽。彼且为婴儿，亦与之为婴儿；彼且为无町(dīng)畦，亦与之为无町畦；彼且为无崖，亦与之为无崖。达之，入于无疵。

“汝不知夫螳螂乎？怒其臂以当车辙，不知其不胜任也，是其才之美者也。戒之！慎之！积伐尔美者以犯之，几矣。汝不知夫养虎者乎？不敢以生物与之，为其杀之之怒也；不敢以全物与之，为其决之之怒也；时其饥饱，达其怒心。虎之与人异类，而媚养己者，顺也。故其杀之者，逆也。夫爱马者，以筐盛屎，以蜃(shèn)盛尿。适有蚊虻仆缘，而拊之不时，则缺衔，毁首，碎胸。意有所至，而爱有所亡，可不慎邪？”

匠石之齐，至于曲辕，见栎(lì)社树。其大蔽数千牛，絜(xié)之百围；其高临山，十仞而后有枝，其可以为舟者旁十数。观者如市。匠石不顾，遂行不辍。

弟子餍观之，走及匠石曰：“自吾执斧斤以随夫子，未尝见材如此其美也。先生不肯视，行不辍，何邪？”

曰：“已矣，勿言之矣，散木也！以为舟则沉，以为棺椁(guǒ)则速腐，以为器则速毁，以为门户则液樠(mán)，以为柱则蠹(dù)。是不材之木也，无所可用，故能若是之寿。”

匠石归，栎社见梦曰：“汝将恶乎比予哉？若将比予于文木邪？夫柤(zhā)梨橘柚，果蓏(luǒ)之属，实熟则剥，剥则辱；大枝折，小枝抴(yè)。此以其能苦其生者也，故不终其天年而中道夭，自掊(pǒu)击于世俗者也。物莫不若是。且予求无所可用久矣，几死，乃今得之，为予大用。使予也而有用，且得有此大也邪？且也，若与予也皆物也，奈何哉其相物也？尔几死之散人，又恶知散木！”

匠石觉而诊其梦。

弟子曰：“趋取无用，则为社何邪？”

曰：“密！若无言！彼亦直寄焉，以为不知己者诟厉也。不为社者，且几有剪乎？且也，彼其所保与众异，尔以义誉之，不亦远乎？”

南伯子綦游乎商之丘，见大木焉有异，结驷千乘(shèng)，将隐庇其所藾(lài)。

子綦曰：“此何木也哉？此必有异材夫！”

仰而视其细枝，则拳曲而不可以为栋梁；俯而视其大根，则轴解而不可以为棺椁；舐(shì)其叶，则口烂而为伤；嗅之，则使人狂酲(chéng)三日而不已。

子綦曰：“此果不材之木也，以至于此其大也。嗟乎神人，以此不材。”

宋有荆氏者，宜楸(qiū)柏(bǎi)桑。其拱把而上者，求狙猴之杙(yì)者斩之。三围四围，求高名之欐(lì)者斩之。七围八围，贵人富商之家求椫(shàn)傍者斩之。故未终其天年，而中道夭于斧斤，此材之患也。故解之以牛之白颡(sǎng)者，与豚之亢鼻者，与人有痔病者，不可以适河。此皆巫祝已知之矣，所以为不祥也。此乃神人之所以为大祥也。

支离疏者，颐隐于脐(qí)，肩高于顶，会撮(cuō)指天，五管在上，两髀(bì)为胁。挫针治繲(xiè)，足以糊口；鼓筴(cè)播精，足以食十人。上征武士，则支离攘臂而游于其间；上有大役，则支离以有常疾不受功；上与病者粟，则受三钟与十束薪。夫支离其形者，犹足以养其身，终其天年，又况支离其德者乎？

孔子适楚，楚狂接舆游其门，曰：  
“凤兮凤兮，何尔德之衰也？  
来世不可待，往世不可追也。  
天下有道，圣人成焉；  
天下无道，‘圣人’生焉；  
方今之时，仅免刑焉。  
福轻乎羽，莫之知载；  
祸重乎地，莫之知避。  
已乎已乎，临人以德；  
殆乎殆乎，画地而趋。  
迷阳迷阳，无伤吾行；  
却曲却曲，无伤吾足。”  

山木，自寇也；膏火，自煎也。桂可食，故伐之；漆可用，故割之。人皆知有用之用，而莫知无用之用也。

## 德充符

鲁有兀者王骀(tái)，从之游者，与仲尼相若。

常季问于仲尼曰：“王骀，兀者也。从之游者，与夫子中分鲁。立不教，坐不议。虚而往，实而归。固有不言之教，无形而心成者邪？是何人也？”

仲尼曰：“夫子，圣人也。丘也直后而未往耳。丘将以为师，而况不若丘者乎？奚假鲁国？丘将引天下而与从之。”

常季曰：“彼兀者也，而王(wàng)先生，其与庸亦远矣。若然者，其用心也，独若之何？”

仲尼曰：“死生亦大矣，而不得与之变。虽天地覆坠，亦将不与之遗。审乎无假，而不与物迁，命物之化，而守其宗者也。”

常季曰：“何谓也？”

仲尼曰：“自其异者视之，肝胆胡越也；自其同者视之，万物皆一也。夫若然者，且不知耳目之所宜，而游心乎德之和；物视其所一，而不见其所丧；视丧其足，犹遗土也。”

常季曰：“彼为己，以其知得其心，以其心得其常心，物何为聚之哉？”

仲尼曰：“人莫鉴于流水，而鉴于止水。唯止，能止众止。受命于地，唯松柏独也正，在冬夏青青；受命于天，唯尧舜独也正，在万物之首。幸能正生，以正众生。夫葆始之征，不惧之实。勇士一人，雄入于九军。将求名而能自要者，而犹若是；而况官天地，府万物，直寓六骸，象耳目，一知之所不知，而心未尝死者乎？彼且择日而登假，人则从是也。彼且何肯以物为事乎？”

申徒嘉，兀者也，而与郑子产同师于伯昏无人。

子产谓申徒嘉曰：“我先出，则子止；子先出，则我止。”

其明日，又与合堂同席而坐。子产谓申徒嘉曰：“我先出，则子止；子先出，则我止。今我将出，子可以止乎？其未邪？且子见执政而不违，子齐执政乎？”

申徒嘉曰：“先生之门，固有执政焉如此哉？子悦子之执政，而后人者也？闻之曰：‘鉴明，则尘垢不止；止，则不明也。久与贤人处，则无过。’今子之所取大者，先生也，而犹出言若是，不亦过乎？”

子产曰：“子既若是矣，犹与尧争善！计子之德，不足以自反邪？”

申徒嘉曰：“自状其过，以不当亡者众；不状其过，以不当存者寡。知不可奈何而安之若命，唯有德者能之。游于羿之彀(gòu)中，然而不中(zhòng)者，命也。人以其全足笑吾不全足者多矣，我勃然而怒；而适先生之所，则废然而反。不知先生之洗我以善邪？吾之自悟邪？吾与夫子游十九年矣，而未尝知吾介者也。今子与我游于形骸之内，而子索我于形骸之外，不亦过乎？”

子产蹴(cù)然改容更貌曰：“子无乃称！”

鲁有兀者叔山无趾，踵见仲尼。

仲尼曰：“子不谨！前既犯患若是矣，虽今来，何及矣？”

无趾曰：“吾唯不知务而轻用吾身，吾是以亡足。今吾来也，犹有尊足者存焉，吾是以务全之也。夫天无不覆，地无不载，吾以夫子为天地，安知夫子之犹若是也？”

孔子曰：“丘则陋矣。夫子胡不入乎？请讲以所闻！”

无趾出。

孔子曰：“弟子勉之！夫无趾，兀者也，犹务学以复补其前行之恶，而况全德之人乎？”

无趾语老聃曰：“孔丘之于至人，其未邪？彼何宾宾以学子为？彼且祈以諔(chù)诡幻怪之名闻，不知至人之以是为己桎梏(zhì gù)邪？”

老聃曰：“胡不直使彼以死生为一条，以可不可为一贯者，解其桎梏，其可乎？”

无趾曰：“天刑之，安可解？”

鲁哀公问于仲尼曰：“卫有恶人焉，曰哀骀它。丈夫与之处者，思而不能去也。妇人见之，请于父母曰‘与为人妻，宁为夫子之妾’者，十数而未止也。未尝闻其有唱者也，常和人而已矣。无君人之位以济乎人之死，无聚禄以望人之腹；又以恶骇天下，和(hè)而不唱，知不出乎四域，且而雌雄合乎前，是必有异乎人者也。寡人召而观之，果以恶骇天下。与寡人处，不至以月数，而寡人有意乎其为人也。不至乎期(jī)年，而寡人信之。国无宰，寡人传国焉。闷然而后应，泛然而若辞。寡人丑乎，卒授之国。无几何也，去寡人而行。寡人恤焉若有亡也，若无与乐是国也。是何人者也？”

仲尼曰：“丘也尝游于楚矣，适见豚子食于其死母者，少焉眴(shùn)若，皆弃之而走。不见己焉尔，不得类焉尔。所爱其母者，非爱其形也，爱使其形者也。战而死者，其人之葬也，不以翣(shà)资；刖(yuè)者之屦(jù)，无为爱之；皆无其本矣。为天子之诸御，不剪爪，不穿耳；娶妻者止于外，不得复使。形全犹足以为尔，而况全德之人乎？今哀骀它未言而信，无功而亲，使人授己国，唯恐其不受也，是必才全而德不形者也。”

哀公曰：“何谓‘才全’？”

仲尼曰：“死生存亡，穷达贫富，贤与不肖毁誉，饥渴寒暑，是事之变，命之行也。日夜相代乎前，而知不能窥乎其始者也，故不足以滑(gǔ)和，不可入于灵府；使之和豫，通而不失于兑(yuè)；使日夜无隙，而与物为春，是接尔生时于心者也。是之谓‘才全’。”

“何谓‘德不形’？”

曰：“平者，水停之盛也。其可以为法也，内葆之而外不荡也。德者，成和之修也。德不形者，物不能离也。”

哀公异日以告闵子曰：“始也，吾以南面而君天下，执民之纪而忧其死，吾自以为至通矣。今吾闻至人之言，恐吾无其实，轻用吾身而亡其国。吾与孔丘，非君臣也，德友而已矣。”

闉跂(yīn qí)支离无唇说卫灵公，灵公悦之，而视全人，其脰(dòu)肩肩。

瓮㼜(wèng àng)大瘿(yǐng)说齐桓公，桓公悦之，而视全人，其脰肩肩。

故德有所长，而形有所忘。人不忘其所忘，而忘其所不忘，此谓诚忘。故圣人有所游，而知为孽，约为胶，得为接，工为商。圣人不谋，恶用知？不斫(zhuó)，恶用胶？无丧，恶用得？不货，恶用商？四者天鬻(yù)也，天鬻者天食也。既受食于天，又恶用人？

有人之形，无人之情。有人之形，故群于人；无人之情，故是非不得于身。渺乎小哉，所以属于人也；傲乎大哉，独成其天！

惠子谓庄子曰：“人固无情乎？”

庄子曰：“然。”

惠子曰：“人而无情，何以谓之人？”

庄子曰：“道与之貌，天与之形，恶得不谓之人？”

惠子曰：“既谓之人，恶得无情？”

庄子曰：“是非吾所谓情也。吾所谓无情者，言人之不以好恶内伤其身，常因自然而不益生也。”

惠子曰：“不益生，何以有其身？”

庄子曰：“道与之貌，天与之形，无以好恶内伤其身。今子外乎子之神，劳乎子之精，倚树而吟，据梧而瞑。天选子之形，子以坚白鸣。”

## 大宗师

知天之所为，知人之所为者，至矣。知天之所为者，天而生也；知人之所为者，以其知之所知，以养其知之所不知。终其天年而不中道夭者，是知之盛也。虽然，有患。夫知有所待而后当(dàng)，其所待者特未定也。庸讵知吾所谓天之非人乎？所谓人之非天乎？

且有真人而后有真知。何为真人？古之真人，不逆寡，不雄成，不谋事。若然者，过而弗悔，当而不自得也。若然者，登高不慄，入水不濡，入火不热。是知之能登假于道者也若此。

古之真人，其寝不梦，其觉无忧；其食不甘，其息深深。真人之息以踵，众人之息以喉。屈服者，其嗌(yì)言若哇。其嗜欲深者，其天机浅。

古之真人，不知悦生，不知恶死；其出不欣，其入不拒；翛(xiāo)然而往，翛然而来而已矣。不忘其所始，不求其所终；受而喜之，忘而复之，是之谓不以心损道；不以人助天，是之谓真人。若然者，其心忘，其容寂，其颡(sǎng)頯(kuí)；凄然似秋，暖然似春，喜怒通四时，与物有宜，而莫知其极。

故圣人之用兵也，亡国而不失人心；利泽施乎万世，不为爱人。故乐通物，非圣人也；有亲，非仁也；失时，非贤也；利害不通，非君子也；殉名失己，非士也；亡身不真，非役人也。是役人之役，适人之适，而不自适其适者也。

古之真人，其状峨而不凭，若不足而不承：与乎其廓而不坚也，张乎其虚而不华也，怲乎其似喜也，催乎其不得已也，滀(chù)乎其进我色也，与乎止我德也，广乎其似世也，傲乎其未可制也，连乎其似好闭也，闷乎忘其言也。

以刑为体，以礼为翼，以知为时，以德为循。以刑为体者，绰乎其杀也；以礼为翼者，所以行于世也；以知为时者，不得已于事也；以德为循者，言其与有足者至于丘也，而人真以为勤行者也。

故其好之也一，其弗好之也一。其一也一，其不一也一。其一，与天为徒；其不一，与人为徒。天与人不相胜也，是之谓真人。

死生，命也；其有夜旦之常，天也。人之有所不得与，皆物之情也。彼特以天为父，而身犹爱之，而况其卓(zhuō)乎？人特以有君为愈乎己，而身犹死之，而况其真乎？

泉涸，鱼相与处于陆。与其相呴(xǔ)以湿，相濡以沫，不如相忘于江湖。与其誉尧而非桀也，不如两忘而化其道。

夫藏舟于壑，藏山于泽，人谓之固矣，然而夜半有力者负之而走，昧者不知也。藏小大有宜，犹有所遁。若夫藏天下于天下，而不得所遁，是恒物之大情也。故圣人将游于物之所不得遁而皆存，善夭善老，善始善终。人犹效之，而况万物之所系，而一化之所待乎？

夫道，有情有信，无为无形。可传而不可受，可得而不可见。自本自根，未有天地，自古以固存。神鬼神帝，生天生地。在太极之上而不为高，在六极之下而不为深。先天地生而不为久，长于上古而不为老。

狶(shǐ)韦氏得之，以契天地；伏羲氏得之，以袭气母；维斗得之，终古不忒；日月得之，终古不息；堪坏得之，以袭昆仑；冯夷得之，以游大川；肩吾得之，以处泰山；黄帝得之，以登云天；颛顼(zhuān xū)得之，以处玄宫；禺强得之，立乎北极；西王母得之，坐乎少广，莫知其始，莫知其终；彭祖得之，上及有虞，下及五霸；傅说(yuè)得之，以相武丁，奄有天下，乘东维，骑箕(jī)尾，而比于列星。

南伯子葵问乎女偊曰：“子之年长矣，而色若孺子，何也？”

曰：“吾闻道矣。”

南伯子葵曰：“道可得学邪？”

曰：“恶！恶可！子非其人也。夫卜梁倚有圣人之才而无圣人之道，我有圣人之道而无圣人之才，吾欲以教之，庶几其果为圣人乎？不然。以圣人之道告圣人之才，亦易矣。吾犹告而守之，叁日而后能外天下；已外天下矣，吾又守之，七日而后能外物；已外物矣，吾又守之，九日而后能外生；已外生矣，而后能朝彻；朝(zhāo)彻而后能见独，见独而后能无古今，无古今而后能入于不死不生。故杀生者不死，生生者不生。其为物，无不将也，无不迎也，无不毁也，无不成也，其名为撄宁。撄宁也者，撄而后成者也。”

南伯子葵曰：“子独恶乎闻之？”

曰：“闻诸副墨之子，副墨之子闻诸络诵之孙，络诵之孙闻之瞻明，瞻明闻之聂许，聂许闻之需役，需役闻之於(wū)讴(ōu)，於讴闻之玄冥，玄冥闻之参寥，参寥闻之拟始。”

子祀、子舆、子犁、子来四人相与语曰：“孰能以无为首，以生为脊，以死为尻(kāo)？孰能知死生存亡之一体者，吾与之友矣。”

四人相视而笑，莫逆于心，遂相与为友。

俄而子舆有病。

子祀往问之，曰：“伟哉！夫造物者将以子为此拘拘也？”

曲偻发背，上有五管，颐隐于脐，肩高于顶，句赘(gōu zhuì)指天。阴阳之气，有沴(lì)其心；闲而无事，蹁跹(pián xiān)而鉴于井，曰：“嗟乎！夫造物者又将以予为此拘拘也？”
子祀曰：“汝恶之乎？”

曰：“亡。予何恶？浸假而化予之左臂以为卵，予因以求时夜；浸假而化予之右臂以为弹，予因以求鸮炙；浸假而化予之尻以为轮，以神为马，予因以乘之，岂更驾哉？且夫得者，时也；失者，顺也；安时而处顺，哀乐不能入也。此古之所谓悬解也。而不能自解者，物有结之。且夫物不胜天久矣，吾又何恶焉？”

俄而子来有病，喘喘然将死，其妻、子环而泣之。

子犁往问之，曰：“叱！避！无怛(dá)化！”倚其户与之语曰：“伟哉造化！又将奚以汝为？将奚以汝适？以汝为鼠肝乎？以汝为虫臂乎？”

子来曰：“父母于子，东西南北，唯命之从。阴阳于人，不啻于父母，彼近吾死而我不听，我则悍矣，彼何罪焉？夫大块载我以形，劳我以生，佚我以老，息我以死。故善吾生者，乃所以善吾死也。特范人之形而犹喜之，若人之形者，万化而未始有极者也，弊而复新，其为乐可胜计邪？今大冶铸金，金踊跃曰：‘我且必为镆铘(mò yé)！’大冶必以为不祥之金。今一范人之形，而曰：‘人耳！人耳！’夫造化者必以为不祥之人。今一以天地为大炉，以造化为大冶，恶乎往而不可哉？成然寐，蘧然觉。”发然汗出。

子桑户、孟子反、子琴张三人相与语曰：“孰能相与于无相与，相为于无相为？孰能登天游雾，挠眺(tiào)无极，相忘以生，无所终穷？”

三人相视而笑，莫逆于心，遂相与为友。

蓦然有间，而子桑户死，未葬。孔子闻之，使子贡往侍事焉。或编曲，或鼓琴，相和而歌曰：“嗟来桑户乎！嗟来桑户乎！尔已返其真，而我犹为人猗(yī)！”

子贡趋而进曰：“敢问临尸而歌，礼乎？”

二子相视而笑曰：“是恶乎知礼意邪？”

子贡返，以告孔子，曰：“彼何人者邪？修行无有，而外其形骸，临尸而歌，颜色不变。无以命之，彼何人者邪？”

孔子曰：“彼游方之外者也，而丘游方之内者也，外内不相及。而丘使汝往吊之，丘则陋矣。彼方且与造物者为人，而游乎天地之一气。彼以生为附赘(zhuì)悬疣(yóu)，以死为决肒(huàn)溃痈(yōng)。夫若然者，又恶知死生先后之所在邪？假于异物，托于同体；忘其肝胆，遗其耳目；返复终始，不知端倪；茫然彷徨乎尘垢之外，逍遥乎无为之业。彼又恶能愦(kuì)愦然为世俗之礼，以观众人之耳目哉？”

子贡曰：“然则夫子何方之依？”

孔子曰：“丘，天之戮民也。虽然，吾与汝共之。”

子贡曰：“敢问其方？”

孔子曰：“鱼相造乎水，人相造乎道。相造乎水者，穿池而养给(jǐ)；相造乎道者，无事而性足。故曰：鱼相忘乎江湖，人相忘乎道术。”

子贡曰：“敢问畸人？”

曰：“畸人者，畸于人而侔于天。故曰：天之小人，人之君子；天之君子，人之小人也。”
颜回问仲尼曰：“孟孙才其母死，哭泣无涕，中心不戚，居丧不哀。无是三者，以善处丧盖鲁国。固有无其实而得其名者乎？回壹怪之。”

仲尼曰：“夫孟孙氏尽之矣，进于知矣。唯简之而不得，夫已有所简矣。孟孙氏不知所以生，不知所以死；不知孰先，不知孰后。若化为物，以待其所不知之化已乎？且方将化，恶知不化哉？方将不化，恶知已化哉？吾特与汝，其梦未始觉者邪？且彼有骇形而无损心，有怛(dá)宅而无耗精。孟孙氏特觉，人哭亦哭，是自其所以宜也，相与吾之耳矣。庸讵知吾所谓吾之非吾乎？且汝梦为鸟而唳乎天，梦为鱼而没于渊，不识今之言者，其觉者乎？其梦者乎？造适不及笑，献笑不及排。去排而安化，乃入于寥天一。”

鷾鸸(yì ér)子见许由。

许由曰：“尧何以资汝？”

鷾鸸子曰：“尧谓我：‘汝必躬服仁义，而明言是非。’”

许由曰：“尔奚来为只？夫尧既黥(qíng)汝以仁义，而劓(yì)汝以是非矣，汝将何以游夫遥荡恣睢(zì suī)转徙之途乎？”

鷾鸸子曰：“虽然，吾愿游于其藩。”

许由曰：“不然。夫盲者无以与乎眉目颜色之好，瞽者无以与乎青黄黼黻(fǔ fú)之观。”
鷾鸸子曰：“夫无庄之失其美，据梁之失其力，黄帝之亡其知，皆在炉锤之间耳。庸讵知夫造物者之不息我黥而补我劓，使我乘成以随先生邪？”

许由曰：“噫(yī)！未可知也！我为汝言其大略：吾师乎！吾师乎！齑(jī)万物而不为义，泽及万世而不为仁；长于上古而不为老，覆载天地、刻雕众形而不为巧。此所游矣。”

颜回曰：“回益矣。”  
仲尼曰：“何谓也？”  
曰：“回忘礼乐矣。”  
曰：“可矣，犹未也。”  
他日复见曰：“回益矣。”  
曰：“何谓也？”  
曰：“回忘仁义矣。”  
曰：“可矣，犹未也。”  
他日复见曰：“回益矣。”  
曰：“何谓也？”  
曰：“回坐忘矣。”  
仲尼蹴(cù)然曰：“何谓坐忘？”  

颜回曰：“堕其肢体，黜(chù)其聪明；离形去知，同于大通。此谓坐忘。”

仲尼曰：“同则无好也，化则无常也。尔果其贤乎？丘也请从而后也。”

子舆与子桑为友，而霖雨十日。

子舆曰：“子桑殆病矣！”裹饭而往食之。

至子桑之门，则若歌若哭，鼓琴曰：“父邪！母邪！天乎！人乎！”有不任其声，而趋举其诗焉。

子舆入曰：“子之歌诗，何故若是？”

曰：“吾思夫使我至此极者而弗得也。父母岂欲吾贫哉？天无私覆，地无私载，天地岂私贫我哉？求其为之者而不得也，然而至此极者，命也夫！”

## 应帝王

啮缺问于王倪，四问而四不知。啮缺因跃而大喜，行以告蒲衣子。

蒲衣子曰：“尔乃今知之乎？有虞氏不及泰氏。有虞氏，其犹臧仁以要人，亦得人矣，而未始出于非人。泰氏，其卧徐徐，其觉盱盱；一以己为马，一以己为牛；其知情信，其德甚真，而未始入于非人。”

肩吾见狂接舆。

狂接舆曰：“日中始何以语汝？”

肩吾曰：“告我：‘君人者以己出经式义，庶民孰敢不听而化诸？’”

狂接舆曰：“是欺德也！其于治天下也，犹涉海凿河而使蚊负山也。夫圣人之治也，治外乎？正而后行，确乎能其事者而已矣。且鸟高飞以避矰弋(zēng yì)之害，鼷(xī)鼠深穴乎神丘之下以避熏凿之患，尔曾二虫之无知！”

无根游于殷阳，至蓼(liǎo)水之上，适遭无名人，而问焉，曰：“请问为天下？”

无名人曰：“去！汝鄙人也。何问之不豫也？予方将与造物者为人，厌则又乘夫莽渺之鸟，以出六极之外，而游无何有之乡，以处圹埌(kuàng làng)之野。汝又何暇以治天下感予之心为？”
又复问。

无名人曰：“汝游心于淡，合气于漠，顺物自然而无容私焉，而天下治矣。”

阳子居见老聃曰：“有人于此，响疾强梁，物彻疏明，学道不倦。如是者可比明王乎？”

老聃曰：“是於(wū)圣人也，胥易技系，劳形怵心者也。且也虎豹之文来畋(tián)，猿狙之便来藉(jí)，如是者可比明王乎？”

阳子居蹴(cù)然曰：“敢问明王之治？”

老聃曰：“明王之治，功盖天下，而似不自己；化贷万物，而民弗恃；有莫举名，使物自喜；立乎不测，而游于无有者也。”

郑有神巫曰季咸，知人之死生存亡、祸福寿夭，期以岁月旬日若神。郑人见之，皆弃而走。
列子见之而心醉，归以告壶子曰：“始吾以夫子之道为至矣，则又有至焉者矣。”

壶子曰：“吾与汝既其文，未既其实。尔固得道欤？众雄而无雌，尔又奚卵焉？尔以道与世抗，必信，夫故使人得而相(xiàng)汝。尝试与来，以予示之。”

明日，列子与之见壶子。

出而谓列子曰：“嘻！子之先生死矣，弗活矣，不可以旬数矣。吾见怪焉，见湿灰焉。”

列子入，泣涕沾襟以告壶子。

壶子曰：“向吾示之以地文，萌乎不震不止。是殆见吾杜德机也。尝又与来。”

明日，又与之见壶子。

出而谓列子曰：“幸矣！子之先生遇我也。有瘳(chōu)矣，痊然有生矣。吾见其杜权矣。”

列子入，以告壶子。

壶子曰：“向吾示之以天壤，名实不入，而机发于踵。是殆见吾善者机也。尝又与来。”

明日，又与之见壶子。

出而谓列子曰：“子之先生不斋，吾无得而相焉。试斋，且复相之。”

列子入，以告壶子。

壶子曰：“向吾示之以太冲莫朕。是殆见吾衡气机也。鲵(ní)桓之渖(shěn)为渊，止水之渖为渊，流水之渖为渊。渊有九名，此处三焉。尝又与来。”

明日，又与之见壶子。

立未定，自失而走。

壶子曰：“追之！”

列子追之不及，返以报壶子曰：“已灭矣，已失矣，吾弗及矣。”

壶子曰：“向吾示之以未始出吾宗。吾与之虚而委蛇(wēi yí)，不知其谁何，因以为递靡，因以为波流，故逃也。”

然后列子自以为未始学而归。三年不出，为其妻爨(cuàn)，食(sì)豕如食(sì)人，于事无与亲。雕琢复朴，块然独以其形立。纷然而封哉，一以是终。

无为名尸，无为谋府，无为事任，无为知主。体尽无穷，而游无朕。尽其所受乎天，而无见得，亦虚而已。至人之用心若镜，不将不迎，应而不藏，故能胜物而不伤。

南海之帝为倏(shū)，北海之帝为忽，中央之帝为浑(hùn)沌(dùn)。

倏与忽时相与遇于浑沌之地，浑沌待之甚厚。

倏与忽谋报浑沌之德，曰：“人皆有七窍以视听食息，此独无有，尝试凿之。”

日凿一窍，七日而浑沌死。
